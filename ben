Scrivo di Charlie mentre si decide il destino di Charlie. Lui ha dieci mesi e non sa molto, dorme e respira con il suo sondino, ha tanti pupazzetti intorno, due genitori che lo amano immensamente e si getterebbero nel fuoco per lui, e vorrebbero fare a pugni con il suo destino e tenerlo qui, dimostrare al mondo che il destino non esiste e che Charlie resta qui, cresce ancora un po’, qualche mese o qualche anno o chissà quanto ancora, un sorriso dopo l’altro, giorni preziosi di vita e di mutamento, la speranza di nuove cure o anche di un miracolo, o di tutte queste cose insieme. Charlie ha la Sindorme dell’encefalopatia mitocondriale ad esordio infantile, e in base a diverse decisioni giudiziarie emesse da tre differenti Corti inglesi, di diverso grado, e anche dalla Corte europea dei diritti dell’uomo, dovrebbe essere accompagnato alla morte con il distacco della macchina che lo tiene in vita. Ovviamente dopo essere stato sedato in modo profondo, affinché non soffra, non senta, non si disperi, ma si addormenti di più, e finisca il dolore e insieme al dolore la speranza. I giovani genitori non sono d’accordo, vorrebbero provare tutto, vorrebbero fargli almeno un ultimo bagnetto, vorrebbero qualunque cosa ma non questa: la morte per decisione dell’Inghilterra, per decisione dell’Europa, per decisione dei medici che dicono, senza dubbio con grave consapevolezza: questo bambino è inguaribile, soffrirebbe troppo a tentare ancora, sarebbe accanimento e allora forse meglio questo accanimento a farlo morire. E’ difficile dire che cosa sia giusto, è difficile trovare un principio che vada bene e ci acquieti, ci faccia pensare che è giusto tenere Charlie ancora qui oppure farlo andare via per forza. Ogni soluzione presuppone la forza, e Charlie non ha nessuna forza, è un neonato di dieci mesi aggrappato al suo sondino, ai pupazzetti, a tutto il suo mondo che adesso è piccolissimo. Non sa che qui fuori ci stiamo spartendo il destino di Charlie, che il Papa gli ha offerto un posto a Roma, al Bambin Gesù, non sa che i suoi genitori mettono le foto strazianti su Facebook e sono felici di avere qualche giorno ancora e sperano in qualcosa di grande, non sa che i medici scuotono la testa e dicono: non ha senso, è solo sofferenza. Quello a noi sembra sofferenza, adesso per lui è vita, per i suoi genitori è vita, quello che a noi sembra un principio di non accanimento prevede un addio per sempre per il quale serve troppo coraggio, o troppa disperazione. Dov’è il conforto, dentro questa storia? Dov’è lo spazio per far passare la luce? Charlie, noi che sappiamo tutto in realtà non sappiamo niente, aiutaci tu. 
