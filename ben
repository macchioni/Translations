Scrivo di Charlie mentre si decide il destino di Charlie, sono con i genitori di Charlie ma soprattutto con Charlie. Lui ha dieci mesi e non sa molto, dorme e respira con il suo sondino, ha tanti pupazzetti intorno, due genitori che si getterebbero nel fuoco per lui, e vorrebbero fare a pugni con il suo destino e tenerlo qui, dimostrare al mondo che il destino non esiste e che Charlie resta qui, cresce ancora un po’, qualche giorno o qualche mese o chissà quanto ancora, un sorriso dopo l’altro, giorni preziosi di vita per loro, la speranza di nuove cure o anche di un miracolo, o di tutte queste cose insieme. Charlie ha la Sindorme dell’encefalopatia mitocondriale ad esordio infantile, e in base a diverse decisioni giudiziarie emesse da tre differenti Corti inglesi, di diverso grado, e anche dalla Corte europea dei diritti dell’uomo, dovrebbe essere accompagnato alla morte con il distacco della macchina che lo tiene in vita. Ovviamente dopo essere stato sedato in modo profondo, affinché non soffra, non senta, non si disperi, ma si addormenti di più, e finisca. I giovani genitori non sono d’accordo, vorrebbero provare tutto, vorrebbero qualunque cosa ma non questa: la morte per decisione dell’Inghilterra, per decisione dell’Europa, per decisione dei medici che dicono, con grave consapevolezza: questo bambino è inguaribile, soffrirebbe troppo a tentare ancora, sarebbe accanimento e tutto il resto è una speranza fondata sul nulla. E’ difficile dire che cosa sia giusto, è difficile trovare un principio che vada bene e ci acquieti, perche ogni soluzione presuppone la forza, e Charlie non ha nessuna forza, è un neonato di dieci mesi aggrappato al suo sondino, ai pupazzetti, a tutto il suo mondo che adesso è piccolissimo. Non sa che qui fuori hanno cercato di spartirsi il destino di Charlie, che il Papa gli ha offerto un posto a Roma, al Bambin Gesù, non sa che i suoi genitori mettono le foto strazianti su Facebook e sono felici di avere qualche giorno ancora e sperano in qualcosa di grande, non sa che i medici scuotono la testa e dicono: non ha senso, è solo sofferenza. E che andare in America o venire in Italia è folle, il suo corpicino non reggerebbe, il suo cuore nemmeno. Dov’è il conforto, dentro questa storia? Dov’è lo spazio per far passare la luce? Charlie, noi che sappiamo tutto in realtà non sappiamo niente, aiutaci tu: non è giusto consolarsi con la speranza se la speranza non c'è, non è giusto giocare sentimentalmente con la tua vita se la tua vita vuole volare via, se il tuo corpo dice basta, se la scienza ha chinato la testa e ha detto: non possiamo fare niente. Possiamo solo accompagnare Charlie, e la cura ha anche questo significato: accompagnare una persona, non lasciarla sola, ma lasciarla andare. 
